# Remote xariclə işləyən camaatın ən çox verdiyi suallara cavablar.

## 1
* Sual: Biz vergi ödəməliyik?
* Cavab:
Təbii ki. Yeni vergi məcəlləsinə əsasən, remote xariclə işləyən şəxslər *Gəlir* vergisi ödəyicisidirlər(əvvəl sadələşmiş vergi ödəyicisi idik). Bizim adımız *mikro-sahibkar* olaraq sıralanır.

## 2
* Sual: Necə vergi ödəyicisi oluruq?
* Cavab:
ASAN xidmətdə 3 iş günü ərzində sizi təntənəli surətdə vergi ödəyicisi edirlər. e-taxes.gov.az üçün login\parol da verilir ki, işlərinizi online apara biləsiniz.

## 3
* Sual: Xaricdən vəsaiti necə qəbul edirik?
* Cavab:
Xaricdən ödəniş qəbul etmək üçün, siz bankda dublikat hesab açmalı və həmin hesab nömrəsini ödənişi göndərən şəxsə, şirkətə verməlisiniz.
Dublikat hesab üçün şəhadətnaməni, elektron qaydada, banka getmədən, e-taxes.gov.az-dan bank filianızı seçib göndərmək olur.
3 iş günü ərzində həmin seçdiyiniz, bank filialına yaxınlaşıb, sənədlərə qol çəkdikdən sonra sizin artıq sahibkar hesabınız olacaq.
Dublikat hesab, bankda sahibkar hesabıdır, yəni adi bank hesabıdır.
Bu linkdən baxın: [e-taxes](https://www.e-taxes.gov.az/dispatcher?menu=bankm&submenu=1&nav=bankm)

## 4
* Sual: Vergi dövrü, təqvimi nədir və ya haçan vergi ödəməliyəm?
* Cavab:
Hər ildə 4 rüb var, hər rübün sonunda vergi ödəməliyik.
Yəni Yanvar, Fevral və Mart ayında ödənişləri qəbul etdikdən sonra Aprel-in 15-ə qədər bəyənnaməni təqdim edib, vergini də ödəmək lazımdır.
Aprel ayında daxil olan ödənişlər növbəti hesabat dövrünə düşür(Aprel, May, İyun - dolayısı ilə İyulda hesabat vermək lazımdır).

## 5 
* Sual: Hesabat necə doldurulur?
* Cavab:
Hesabat da online qaydada doldurulur. Doldurulma qaydası Vergi xidmətinin saytında, youtube-da və.s yerlərdə var. Google-da axtarın.

## 6
* Sual: Vergi necə hesablanır?
* Cavab:
Mikro-sahibkarlar, vergi güzəştləri səbəbilə aylıq ödənişdən 5% vergi ödəməlidirlər. 
Hər nağdlaşdırılan ödənişdən 1% və bankdan asılı olaraq 0.6% bank komissiyası tutulur.
Dolayısı ilə maksimal 6.6% hər ay gedə bilər :) Nağdlaşdırmayıb, hesaba bağlı kartdan istifadə etsəniz 1%-dən yaxa qurtarmaq olar.

## 7
* Sual: Yox eee indi nətər hesablanır vergi?
* Cavab:

Xüsusi əziyyət çəkənlərçün izahlı lüğət:
Elə təsəvvür edin ki, Yanvar, Fevral və Mart ayları üzrə sizə hər ay 1000$ ödəniş gəlib. 
Ödənişin daxil olduğu gün üçün məzənnəmiz müvafiq olaraq olub: 1.69, 1.70 və 1.68
Dolayısı ilə banka daxil olan vəsait 1690 + 1700 + 1680 AZN olub.
5% olmaqla vergi hesablanması:
Yanvar -> 1690x5/100 = 84.5 AZN
Fevral -> 1700x5/100 = 85 AZN
Mart -> 1690x5/100 = 84 AZN
Toplam vergi: 253.5 - bu məbləğ hesabatda göstəriləcək.

DSMF ödənişləri elə təsəvvür edək ki, 50 AZN aylıqdır və dolayısı ilə 3 aya 150 AZN DSMF ödənişidir.
Bank xərcləri: 1690x0.6/100 + 1700x0.6/100 + 1680x0.6/100 = 30.42 AZN.

Xərcləri də qeyd edirik: 150 + 30.42 = 180.42.
Yekun vergi məbləği 253.5 - 180.42 = 73.08.

Nağdlaşdırma vergisi məbləği, hər 3 ay nağdlaşdırsaq (bu məbləğin hesabata dəxli yoxdur, göstərilmir orda nə də xərc kimi göstərilə bilmir):
1690x1/100 + 1700x1/100 + 1680x1/100 = 50.7 AZN.
